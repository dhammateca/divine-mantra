# Partea a treia: meditație

Sunt șapte etape principale:

1. Începe cu trei sau șapte inspirații și expirații lungi, gândind „bud-” la inspirație și „dho” la expirație. Susține silaba de meditație cât durează și respirația.  

2. Fii conștient clar de fiecare inspirație și expirație.  

3. Observă respirația cum intră și iese, remarcând dacă e confortabilă sau inconfortabilă, largă sau îngustă, obstrucționată sau liberă să circule, rapidă sau înceată, scurtă sau lungă, caldă sau rece. Dacă respirația nu pare confortabilă, schimb-o până devine astfel. De exemplu, dacă inspirația lungă și expirația lungă sunt inconfortabile, încearcă să inspiri scurt și să expiri scurt. Imediat ce descoperi că senzația respirației e confortabilă, lasă această senzație a respirației confortabile să se răspândească prin diferitele părți ale corpului.

Pentru început, inspiră senzația respirației la baza craniului și las-o să se scurgă de-alungul coloanei vertebrale. Apoi, dacă ești bărbat, las-o să se răspândească în jos prin piciorul drept până în talpă, până în vârful degetelor și înafară prin aer. Inspiră, din nou, senzația respirației la baza craniului și las-o să se răspândească în jos pe coloana vertebrală, în jos prin piciorul stâng până în vârful degetelor și înafară prin aer. (Dacă ești femeie, începe mai întâi cu partea stângă, deoarece sistemul nervos al femeilor e diferit de cel al bărbaților.)

Apoi lasă respirația de la baza craniului să se răspândească prin ambii umeri, să treacă de coate și încheieturi, până în vârful degetelor și înafară prin aer.

Lasă respirația de la baza gâtului să se răspândească în jos prin nervul central, să treacă de plămâni și ficat, jos de tot până în vezică și colon.

Inspiră fix prin mijlocul pieptului și lasă să-și facă drum până în intestine.

Lasă toate aceste senzații ale respirației să se răspândească ca să poată să se conecteze și să curgă împreună și vei simți un sentiment mult îmbunătățit de bunăstare.

4. Învață patru feluri de a potrivi respirația:

- inspirație lungă și expirație lungă
- inspirație lungă și expirație scurtă
- inspirație scurtă și expirație lungă
- inspirație scurtă și expirație scurtă,  

Respiră în oricare fel ți-e cel mai confortabil. Sau, mai bine, învață să respiri confortabil în toate cele patru feluri, deoarece condiția fizică și respirația se schimbă mereu.

5. Familiarizează-te cu bazele sau punctele focale ale minții – punctele de odihnă ale respirației – și centrează-ți cunoștința pe oricare dintre acestea care par cele mai confortabile. Câteva dintre aceste baze sunt:

- vârful nasului,  
- mijlocul capului,  
- cerul gurii,  
- baza gâtului,  
- vârful sternului,  
- buricul (sau un punct chiar deasupra acestuia).

Dacă suferi de dureri frecvente de cap sau probleme cu nervii, nu te concentra pe orice punct deasupra bazei gâtului. Și nu încercă să forțezi respirația sau să intri într-o transă. Respiră liber și natural. Lasă mintea să fie în largul ei cu respirația – dar nu până în punctul în care dispare.

6. Răspândește-ți cunoștința – senzația de trăire conștientă – prin întregul corp.

7. Unește senzațiile respirației prin întregul corp, lăsându-le să curgă împreună confortabil, păstrându-ți cunoștința cât se poate de largă. Odată ce ești pe deplin conștient de aspectele respirației pe care o cunoști deja în corpul tău, îți vei da seama și de multe alte aspecte. Respirația, prin natura ei, are multe fațete: senzațiile respirației care circulă în nervi, acelea care circulă în jurul nervilor, acelea care se răspândesc de la nervi la fiecare por. Senzațiile benefice și cele dăunătoare ale respirației sunt amestecate prin însăși natura lor.

Pentru a rezuma: (a) cu scopul de a îmbunătăți energia deja existentă în fiecare parte a corpului tău, ca să te poți lupta cu lucruri precum boală și durere; și (b) cu scopul de a clarifica cunoașterea deja existentă în tine, ca să poată deveni o bază pentru abilitățile care duc la eliberarea și puritatea inimii – trebuie să ții cont mereu de aceste șapte etape, pentru că sunt fundamentale pentru fiecare aspect al meditației cu respirația.

***

Omagiul, incantația și meditația trebuie să meargă mână în mână înainte să poată purifica cu adevărat mintea, în concordanță cu principiile de bază ale învățăturii lui Buddha:

*Sabba-pāpassa akaraṇaṁ*  
Nu lăsa nimic rău  
să se strecoare în gândurile, cuvintele sau faptele tale.

*Kusalassūpasampadā*  
Dezvoltă pricepere în toate faptele tale.

Ce înseamnă asta e că prin omagiu ne-am comportat iscusit cu faptele, prin incantație ne-am comportat iscusit cu vorbele iar prin meditație ne-am comportat iscusit cu gândurile. Când lucrurile stau așa, vom fi capabili să ajungem la inima învățăturii lui Buddha:

*Sacitta-pariyodapanaṁ*  
Dobândește puritatea inimii.

Toate din lume vin exclusiv prin puterea inimii. O inimă coruptă va abuza această putere. O inimă bine instruită poate folosi această putere să îi înnobileze pe alții și să obțină binecuvântări de neprețuit.
